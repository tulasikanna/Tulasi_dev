ఏది మధురమైనది* ? 

ఒకానొక గ్రామంలో అయిదుగురు స్నేహితులున్నారు. వారిలో ఒకడు ఒకరోజు.. ప్రపంచంలో బాగా తియ్యగా ఉండేది ఏది? అని అడిగాడు. ‘దధి మధురం’.. అంటే పెరుగు తియ్యగా ఉంటుందని చెప్పాడు ఒక స్నేహితుడు. ‘మధు మధురం’ అన్నాడు మరొకడు. అంటే తేనె తియ్యగా ఉంటుంది అని అర్థం. పంచదార కూడా తియ్యగానే ఉంటుందని మూడోవాడు అంటే.. ‘తస్య తదేవ హి మధురం యస్య మనః యత్ర సంలగ్నమ్‌’ అని చెప్పాడు ఆఖరివాడు. ‘ఎవడి మనస్సు ఎక్కడ చిక్కుకుంటే వాడికి అదే మధురం’ అని దాని అర్థం. కనుక మాధుర్యం లేదా తియ్యదనం అనేది తినే పదార్థాలలో కనబడే రుచి అనే గుణం అనిపించినా అది కేవలం రుచి మాత్రమే కాదు. వివిధ విషయాలపట్ల మనకుండే ఇష్టం నుండి పుట్టిన తియ్యదనం అని చెప్పవచ్చు.
 
అది మన అభిరుచిని బట్టి మారుతుంది. కొందరికి స్నేహబాంధవ్యాలు తియ్యగా ఉంటాయి. కొందరికి సంపదలను పోగుచెయ్యటంలో తియ్యదనం ఉంటుంది. కొందరికి సంగీతం మధురం. కొందరు భక్తిలో మాధుర్యం చూస్తారు. ఒక వికృత దృక్పథంతో.. పక్కవారిని పీడించటంలో కూడా మాధుర్యాన్ని అనుభవిస్తారు కొందరు. ఇలా జీవితంలో ఆయా విషయాలపట్ల ఆయా వ్యక్తులకుండే ప్రీతికి మాధుర్యం అని వ్యవహారం. జీవితం పట్ల మనిషికి ఉండే సానుకూల దృక్పథం మాధుర్యానికి ఆధారం. ఈ సానుకూల దృక్పథం వల్లనే మనం చేసే ప్రతి పనిలో చిన్న ప్రగతి కూడా ఒక విజయమే అవుతుంది. ఆ విజయాల వల్ల మన కర్తవ్యం పట్ల మనకు ప్రీతి కలుగుతుంది. ఆ ప్రీతి పరాకాష్టకు చేరితే మధురంగా ఉంటుంది. మనకు నచ్చిన విషయాలు మనకు ఎంత మధురంగా కనబడతాయో చెప్పేదే శ్రీ వల్లభాచార్య విరచిత మధురాష్టకం. అందులో ఆ భక్తకవి శ్రీ కృష్ణపరమాత్మను ఉద్దేశించి
 
‘అధరం మధురం వదనం మధురమ్‌
నయనం మధురం హసితం మధురమ్‌,
హృదయం మధురం గమనం మధురమ్‌
మధురాధిపతేరఖిలం మధురమ్‌’
అని రాశాడు. తన ఆరాధ్య దైవమైన శ్రీ కృష్ణుని పెదవులు పిల్లనగ్రోవిని ఊది జగత్తును సమ్మోహనపరిచాయి. అవి తీయనైనవి. ఆ దేవదేవుని వదనం, నేత్రాలు, నవ్వు, హృదయం, నడక అన్నీ మధురమే అని ఆకవి కీర్తించారు. అలాగే శ్రీరాముని ఉదాత్త గుణాల్లో మాధుర్యం ఒకగుణం. రాముడు శివ ధనుస్సును విరిచాడని విని కోపంతో వచ్చిన పరశురాముడు ఆ దాశరథిని చూడగానే చల్లబడిపోయాడు. ‘ఓ రామా! కన్నులకు ఆనందాన్ని కలిగిస్తున్నావు. నీ ఆశయానికి తగిన రూపాన్ని కలిగి ఉన్నావు. నీ గుణాలు వంకపెట్టటానికి వీలులేకుండా ఉన్నాయి. అన్ని విధాలా నువ్వు నన్ను ఆకట్టుకున్నావు.’ అని చెప్పాడట.
 
శత్రువులను కూడా వశపరచుకోగల సమ్మోహనత్వమన్నమాట. అలాంటి మాధుర్యాన్ని మన సొంతం చేసుకోవాలంటే ఏం చెయ్యాలి? అంటే.. అందని దానికోసం పరుగులు తీయకుండా అందిన దానితో సంతృప్తి పడాలి. మనం అన్నింటినీ ఇష్టపడటం కాకుండా మనను అందరూ ఇష్టపడేలాగా మన ప్రవర్తనలో మార్పును, ఒక ఉదాత్తతను అలవరచుకోవాలి. కష్టించి పనిచేసి ఆ కష్టఫలాన్ని అనుభవించటంలో మాధుర్యాన్ని ఆస్వాదించడం నేర్చుకోవాలి. అశాశ్వతమైన భౌతిక ప్రపంచం పట్ల వ్యామోహం వదిలి శాశ్వతమైన జ్ఞాన సముపార్జన పట్ల దృష్టిని పెంచుకోవాలి. ఇవీ జీవనమాధుర్యానికి సోపానాలు. దీనివల్ల మన శరీరం ఒక మహత్తర మాధుర్య క్షేత్రం అవుతుంది.